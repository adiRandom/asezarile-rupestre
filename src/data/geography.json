{
    "title": "Geografie",
    "text": "Relieful comunei se prezintă ca o înlănțuire de culmi montane și deluroase, cuprinse între 500-1115m, fragmentate de bazinete depresionare și culoare de vale. Acestea se dezvoltă pe structuri geologice complexe determinate de compactul flișului paleogen specific Carpaților de Curbură, cu zona mio-pliocenă, caracteristică Subcarpaților.\r\n \r Zona montană se desfășoară în partea nordică a comunei și este formată din culmi secundare ale Pintenului Ivănețului. Spre sud, limita este marcată de păovârnișuri mari care se înalță cu cca 200-300m în Culmea Hoților (851m), deasupra ulucului depresionar de contact Sibiciu-Văvălugile-Brăilești. Relieful acestui sector, dezvoltat pe o mare varietate petrografică (gresii, menilite, disodile, diatomite, marne) prinsă în structuri anticlinale, uneori redresate la verticală, este format din culmi prelungi și masive mici (Crucea Spătarului, Arsenie- 1115m, Zboiu – 1115m), de un pitoresc aparte.\r\n \r Dealurile subcarpatice se răsfiră în partea centrală și sudică a comunei. Masivele deluroase sunt dezvoltate cel mai adesea pe flancuri de anticlinal sau de sinclinal în care afloreazăp gipsurile, sarea, gresiile, conglomeratele, calcarele și marnele de vârstă mio-pliocenă.\r\n \r Depresiunea Bozioru cu origine tectono-erozivă are o formă ușor ramificată pe culoareul Bălănesei și al Murătoarei, în zona ei de confluență. \r\n",
    "images": [
        "geography-1.jpg",
        "geography-2.jpg"
    ],
    "shortText":"Comuna Bozioru este situată în nord-vestul județului Buzău, pe „giganticul genunchi” al Curburii carpat-subcarpatice din bazinul superior al Bălănesei, afluent pe stânga al râului Buzău, la 46km de municipiul Buzău.\r Comuna se situează în crucea meridianului de 26°27' long. E cu paralela de 45°26' lat. N."
}